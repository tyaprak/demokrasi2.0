# demokrasi2.0
Demokrasiye modern bir iyileştirme yaklaşımı

---

Demokrasi 2.0
Demokrasiye modern bir iyileştirme yaklaşımı
Geçtiğimiz günlerde aklıma takılan ve cevabını bulamadığım bir sorunun sonucunun buralara gelebileceğini hiç tahmin etmezdim. Cevabını bilmediğim soru şuydu: "Beni mecliste kim temsil ediyor?"
Gerçekten, benim evet diyeceğim konuları destekleyip, karşı çıkacaklarıma hayır diyen birisi var mıydı? Varsa bile o kişinin seçilmesinde benim attığım oyun bir rolü var mıydı? 
"Temsilciler Meclisi" yaklaşımı ilk filizlendiği şartlar göz önüne alındığında gerçekten çığır açan bir düşünceydi ki bu akım dünyayı uzunca bir süre kasıp kavurdu. Her bölgenin önde geleni, geldiği bölgeyi temsil etmek üzere merkezi yönetimde söz sahibi oluyordu; ancak günümüzde bu sistemin verimliliği ve işlerliği tartışmaya çok açık bir hale gelmiştir.

---

Temsilciler nasıl belirleniyor?
Kontenjanlar hariç (sözde kuşak temsilciliği, şehit yakını ya da bir konuda yaşadıkları ile sembol haline gelmiş kişiler vb. kontenjan olarak tanımlanabilir) geri kalan milletvekilleri listeleri her bir il, ilçe için siyasi partilerin genel merkezlerince hazırlanmaktadır. Milletvekili aday adaylığı, milletvekili adaylığı ve kaçıncı sıradan aday olunacağı tüm halkın bildiği üzere "parayı veren düdüğü çalar" mantığı ile doğru orantılı bir şekilde belirlenmektedir. Milletvekili seçilebilmek için milyon liralar harcanması gerektiği alenidir.
Günümüz Türkiye'sinde milyon lirasını kaybetmeyi göze alan kişiler zaten varlıklı insanlar olacaktır, aksi doğal hayatın akışına aykırıdır. Öyleyse temsilci olabilmenin en temel şartı zengin olmaktır. 
Genel Merkezler tarafından oluşturulan varlıklı kişiler listeleri arasından kaç tanesinin ve kimlerin milletvekili olacağına "halk iradesi" karar vermektedir, kanımca bu denklem halk açısından sağlıklı bir denklem değildir. Çünkü halkın temsilci olarak seçebileceği örnek uzay baştan kısıtlanmış bir haldedir. Tabiri caizse, özünde Temsilciler Meclisi olan TBMM, aslında, teşbihte hata olmaz, "Lordlar Kamarası"dır.   
Zengin olmanın legal yolları olduğu kadar illegal yolları da mevcuttur. Yani sistemini iyi kurmuş bir kriminal, bu zenginliğini kullanarak sistemin zafiyetlerinden faydalanarak kendisine legal bir konum bulması çok olasıdır. Mafyokrasi olarak terimleştirilen bu durumda sistem, kriminallerin kendilerini daha çok zenginleştirecek zemini hazırlamalarına imkan sunacak yasama yetkilerini ellerine aldıkları bir kısır döngüye evrilme ihtimali her zaman olacaktır.
Bu nokta mevcut sistemin artık işlevsel olmadığı hakkında net kanaat oluşturduğum ve "birilerinin" beni temsil etmesini istemediğimden emin olduğum noktaydı. 

---

KENDİ KENDİNİ TEMSİL ETMEK MÜMKÜN MÜ
Demokrasi, dünyadaki tüm üye veya vatandaşların, organizasyon veya devlet politikasını şekillendirmede eşit hakka sahip olduğu bir tür yönetim biçimidir şeklinde tanımlanmaktadır. 
Yıllar önce modellik yapan bir hanımefendi ülke gündemini kasıp kavuran "Dağdaki çobanın oyu ile benim oyum eşit mesela, niye?" cümlesini kurmuştu.  Tam anlamıyla linç edilmişti, ben de ona kızanların arasındaydım. Kurduğu cümle o kadar ofansif, burnu havada ve aşağılayıcıydı ki bu cümle sonrasında linç edilmemesi mucize olurdu. Talihsiz bir olay.
Ben soruyu şu şekilde değiştirerek sormak istiyorum: "Hayvancılık konusunda dağdaki çoban ile bir mankenin fikri eşit kıymette mi?" Tabii ki değil. Buraya bir virgül koyarak devam etmek istiyorum.  
Bilim orta çağdan bu yana rüştünü defalarca ispatladı. Devletler arasında kararlarını bilimin ışığında alan, akılcılığı ön planda tutan, nüfusu çok, ekonomisi iyi ve savaş teknolojilerinde üstün olanlar ağırlık merkezi haline geldiler. Zaten bilim, akılcılık ve teknoloji ekonomiyi birinci dereceden etkileyen etmenlerdir ve hepsi iç içe geçmiş durumdadır. Uluslararası nüfuz ve bahsedilen değerler arasında tam bir korelasyon vardır.
Şahsen, herkesin her konuda eşit söz hakkının olmaması gerektiğini, kişilerin yalnızca "bildiği" konuda fikir beyan etmesi gerektiğini düşünüyorum. Demokrasi ve referandum bu açıdan zaaflı sistemlerdir. Şöyle ki klasik medya araçları (TV,radyo,gazete) vasıtasıyla topluma her bir siyasi kamplaşmanın referandum cevabı ilan ediliyor, sonrasında kim neye evet neye hayır dediğini bilmeksizin oylarını kullanıyor ve sayıca kalabalık olan kazanıyor. Bu durumu hiç doğru bulmuyorum.
Demokrasinin beşiği(!) Amerika'da bile son Trump-Biden seçimlerinde oy hırsızlıkları ve hile iddiaları uzunca bir süre gündemden inmedi. Ülkemizde de her yerel/genel seçim sonrasında bu tarz iddialar ortaya atılmakta. 
Öyleyse toplumun kendini temsil edebileceği ve hile yapılma ihtimalini sıfıra indirecek bir sisteme ihtiyaç olduğu aşikardır. Bilim ve teknoloji bu isterlerimizi karşılayacak olgunluktadır. 
Aşağıda pek çok insanın kripto paralar(bitcoin gibi) ile kulak aşinası olduğu blockchain konsepti ve bu konsept kullanılarak nasıl güvenilir bir oylama sistemi dizayn edilebileceğinden bahsedeceğim; ancak teknik terimlere hakim olmayan okuyucuların terimlerden çok önermeye odaklanmasını, yapılmak istenen şeyin teknolojik olarak mümkün olduğu ön kabulü ile okumaya devam etmelerini tavsiye ederim.

---

OYLAR VE BLOCKCHAIN
Oylama sistemlerinin geleceği ile ilgili vizyonum: tüm hile iddialarından arındırılmış bir sistem için blok zincir teknolojisinin iskeleti oluşturduğu bir önerme ile başlıyor.  

[1.png]
Örnek blokzincir kesiti
Kısaca açıklamam gerekirse:
Block: Zincirin blok numarasını
Nonce: Kırılmazlığı sağlayan "hash" değerinin, önceden karar verilmiş giriş değerlerine ulaşmamızı sağlayan değişken (bu örnekte hash'in ilk 4 hanesinin 0 olmasına önceden karar verilmiş. Türkiye'nin uluslararası kodu olan 90 ile başlaması da seçilebilirdi ya da yapılacak oylama adının hex karşılığı da olabilirdi.)
Data: İçerisinde TC kimlik, tarih saat damgası ve kullanılan oy bilgileri gibi kolayca dizayn edilebilecek, ekleme/çıkarma yapılabilecek alan. Biyometrik özet verinin(parmak izi, yüz tanıma, ses izi) de eklenebilir. Oy kullanmadan önce, kişinin doğrulanması aşamasında biyometrik doğrulama zorunlu olmalıdır.
Prev: Bir önceki bloğun hash değeri (ilk blok için bu değer 0*(kullanılacak hash algoritmasının karakter sayısı)dır)
Hash: Yukardaki tüm bilgiler kullanılarak elde edilecek tekil özet bu örnekte SHA2–256 algoritması kullanılmıştır.
Örneğin üçüncü bloktaki kişinin oyunun Evet'ten Hayır'a çekilmeye çalışıldığında ne olacağına bakalım:

[2.png]
Oyda değişiklik yapılmaya çalışıldığı durum
Yukardaki örnekte üçüncü bloktaki kullanılan oyda yapılan değişiklik blok zinciri kırmıştır. Bu noktada üçüncü bloğun Hash değeri "0000" ile başlamadığı için kırmızıya dönecektir, kendisinden sonraki bloklar ise Prev değeri ile hesaplayacakları değer eşit olmayacağı için kırmızıya dönecektir.
Bu şekilde bir oy bloğunda manipülasyon/hile yapılıp yapılmadığı tarihe gömülecek bir soru haline gelecektir. Ayrıca bu bloğun bir kopyasının binlerce,milyonlarca kopyası olacağı için tek bir doğrulama node'unda yapılmaya çalışılacak böyle bir manipülasyon kesinlikle başarısız bir girişim olacaktır. 
Oylama sistemlerinde herhangi bir transaction(aktarım) işlemi olmayacağı için de verinin bir kez sağlıklı şekilde bloğa girmesi ve binlerce/milyonlarca kopyanın arasında tek bir doğru blok verisi kopyasının olması eldeğmemiş oyların hangi olası blokta olduğunu ortaya koymak için yeterli olacaktır.

---

ETKİ DEĞİŞKENİ
Bu noktaya kadar özetle teknoloji ve bilimin nimetlerinden faydalanarak öncelikle kişilerin kendi kendilerini temsil edebilecekleri bir sistem ve oyların ne şekilde tutulabileceğine dair bir yaklaşımda bulundum. 
Bu noktadan itibaren de yukarda bahsettiğim "Dağdaki çoban" beyefendinin konusuna gelelim. Yapacağım önerinin toplumumuz tarafından kabul edilebilirliğini değerlendirmek adına bir takım dayanaklar sunmak istiyorum.
Kuran'da geçtiği şekliyle: "De ki: "Hiç bilenlerle bilmeyenler bir olur mu!" Doğrusu ancak akıl iz'an sahipleri bunu anlar."
Diğer inançlarda da benzer söylemler olduğundan hiç şüphem yok.
Kültürümüze baktığımızda Mevlana: "Biliyorsan konuş âlim sansınlar, bilmiyorsan sus da adam sansınlar." demiştir.
İnanç-bağımsız halk arasında "ağzı olan konuşuyor", "ağzı torba değil ki büzesin" gibi bilmediği konular hakkında konuşan kişilere tepki olarak söylenen pek çok atasözü ve deyim ile karşılaşmamız da mümkündür.
Toplum kendi arasında bile bilmediği konuda konuşanlara bu kadar tepkili iken bunu kişinin kendini temsil edeceği tüm oylamalara temas ettirmemek, eksik bir denklem kurmak olacaktır. Eksik kurulan denklemler de bizi doğru sonuca ulaştırmayacaklardır.
Her bir vatandaş için ÖSYM kaydı ve SGK kaydı mevcuttur. Yani kim hangi konuda teorik eğitim almış ya da hangi alanda çalışıyor, hayatını nasıl kazanıyor sorusunun cevabı devlet kurumlarında mevcuttur. 
Örneğin son zamanlarda çok gündemde olan müsilaj sorunu ile ilgili benim bir fikir beyan etmem çok kıymetsizdir. Yani benim etki çarpanım sıfır olmalıdır. Ancak bir miçodan Deniz Bilimleri profesörlerine kadar olan vatandaşlar bu konuyu irdelemesi ve çözüm önerisi sunması gereken spektrumu oluşturmaktadır. Etki çarpanı bu yelpazede 0 ile 1 arası bir değer ile dağıtılmalıdır. Olası çözüm önerilerini akademisyenler sunacak ve seçenekler arasından rasyonel bulduğu öneriyi seçen kişilerin etki çarpanına göre verdikleri oyun değeri olacaktır. Örnek senaryomuz için
İşçi,Meslek Lisesi,Önlisans, Lisans, Yüksek lisans, Doktora, Doçent, Profesör
Akademisyen
İlgili Alanda Aktif Çalışır
Öğrenci
İlgili alanda çalışmış ancak şu an emekli 

gibi bilgilere göre, ki bu bilgiler daha da çeşitlendirilebilir, etki çarpanı skalası ve dağılımı yapılabilecektir.
Bu yaklaşım ile konuların:
Toplum açısından önem derecesi
Konunun uzmanlarının çözüm önerileri
İlgililerince verilen ortak uzlaşma kararları çıkacaktır.

Olası tüm konulara toplum odaklı, insan merkezli, rasyonel ve bilimsel bir şekilde yaklaşım sergilenmesinin önü bu şekilde açılacaktır. 
Benzer bir şekilde "dağdaki çobanın" da hayvancılık konusunda fikri devlet politikaları hakkındaki fikri ile alınacak, modellik yapan bir hanım da ÖSYM ve SGK'sına göre ilgilisi ve bilgilisi olduğu konularda söz hakkına sahip olacaktır.
Bu noktada SGK veya ÖSYM kaydı olmayan toplum kesimlerinin yok sayıldığı düşüncesi aklınıza gelebilir; ancak her bir konu için konunun paydaşlarının belirlenmesi ve etki değişkeni hesaplarının yapılacağı ön hazırlık aşamasında paydaş hale getirilebileceklerdir. Örneğin işsizler(önceden çalışmış veya hiç çalışmamış) ya da ev hanımları gibi toplum kesimlerinin bir konunun önceliğini belirlemede ya da hane ekonomisini etkileyecek konularda paydaş olmasının önünde hiçbir engel yoktur. 

---

SONUÇ VE YAPILMASI GEREKENLER
Bu yazıya Demokrasi 2.0 adını verme sebebim, önerimin mevcut sistemi kökünden sarsacak bir öneri değil, aksine iyileştirecek bir öneri olmasıdır.
Bu yazının anafikri de dahil olmak üzere ilgililerinden/paydaşlarından majör, minör, mikro güncellemeler almaya açık bir konudur.
Daha iyi demek, nihai muhteşem sistem anlamına tabi ki gelmeyecektir. Sistem teorisi "hiçbir sistem mükemmel değildir" diyerek konuya yaklaşır. Zaman içinde toplum bu sistemin de zaafiyetlerini tespit edecek, kendi çıkarlarına göre sistemi sömürmeye çabalayacaktır. Çünkü insanın en büyük motivasyonun kendi çıkarları olduğu gerçeği değişmez bir kuraldır. 
İnsanlığın genel yönetim ve iş modeli konseptlerini dijitize etmek artık önünde durulamaz bir fikir akımıdır. Böyle bir yaklaşımla artık bir ekonomik tetikçi yozlaşmış bir siyasetçiye dilediği yasayı çıkarttıramayacaktır. Victor Hugo: "Vakti gelmiş bir düşüncenin önünde hiçbir ordu duramaz" der. Benim bu fikrin vaktinin geldiğine inancım tam. 
Önermemle alakalı yapılacaklar listesini de ilgili arkadaşlar için buraya bırakmak isterim:
Konuların etki alanlarının sınırlarının çizilmesi yani hangi sorulara hangi disiplinlerin cevap vereceğinin sistematize edilmesi, (her konuda, ilgili olduğunu düşünen kişilere başvuru imkanı verilmelidir)
Örnek blok zincir sisteminde kimin ne oy kullandığı görülmektedir, orada TC Kimlik numarası Data sekmesinden ayrılıp, kişinin kendi kullandığı oyunu doğrulayabileceği ancak kimsenin başkasının oyunu göremeyeceği şekilde bir düzenleme yapılması zaruridir.

Bu yaklaşım,  beraberinde pek çok soru ve düzenlemeyi, sınırların belirlenmesi gibi konuları da beraberinde getirmektedir. İnsanlık olarak hep birlikte Demokrasi 2.1,2.2 hatta Demokrasi 3.0,4.0 önermelerini yapabileceğimizden hiç kuşkum yok.
Saygılarımla.  
Kaynakça:
https://tr.wikipedia.org/Demokrasi
https://andersbrownworth.com/blockchain/blockchain
